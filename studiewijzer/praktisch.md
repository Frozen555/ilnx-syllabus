# Praktisch

## Opbouw cursus

Deze cursus is opgedeeld in een aantal hoofdstukken waar telkens een bepaald thema aan bod komt. Sommige hoofdstukken worden in één lesweek afgewerkt, over andere doen we twee weken. Je kan de planning over het semester van de verschillende hoofdstukken verderop vinden. Deze planning is uiteraard onder voorbehoud van eventuele verlofdagen, voorsprong of achterstand in een bepaalde groep en andere onvoorziene omstandigheden.

In elk hoofdstuk vind je:

- De leerdoelen voor het hoofdstuk;
- Voorbereiding, wat je al kan doen om je op de opdracht voor te bereiden (we verwachten dat je dit doet buiten de contactmomenten!);
- Agenda van de les(sen) binnen dit hoofdstuk.
- Eventueel extra informatie

## Studiemateriaal

We gebruiken als handboek “Linux Fundamentals” (Cobbaut, 2013). Dit is gratis en beschikbaar hetzij via het Internet, hetzij via de Chamilo-cursus voor dit vak. Doorheen deze syllabus verwijzen we telkens naar de relevante secties van dit handboek.

Verder kan je een groot deel van de leerstof in de vorm van videolessen bekijken. Je vindt alle beschikbare video’s via : <http://www.youtube.com/playlist?list=PLVNAsM9wXC__nAV5I97lJeg53mhwvStfT>.

## Verloop van de lessen

Een typische les verloopt als volgt:

- **Voorbereiding.** We verwachten dat je dit al doet voordat de les begint. In elk hoofdstuk vind je een lijstje van leermaterialen die je kan gebruiken om kennis te maken met het onderwerp.
- **Retrospectieve.** Aan het begin van de les komen we eerst even terug op eventuele problemen die jullie de vorige les gemeld hebben. We geven meer uitleg, of verwijzen naar extra leermateriaal.
- **Toelichting.** We overlopen de inhoud van het hoofdstuk en bespreken de belangrijkste begrippen, commando's, ...
- **Uitwerken opdracht.** De hoofdmoot van een les bestaat uit het uitwerken van een opdracht of een reeks oefeningen. Tijdens deze oefeningen kan je vragen stellen als je vast zit. Waar nodig krijg je individueel of klassikaal uitleg.
- **Reflectie.** We sluiten elk hoofdstuk af met een reflectie over hoe de opdracht verlopen is. We doen dit aan de hand van enkele vragen:
    - In hoeverre heb je de doelstellingen van de opdracht gehaald? Wat ging goed? Wat ging minder goed?
    - Wat heb je geleerd?
    - Wat begrijp je nog niet?

De resultaten gebruiken we om te kunnen opvolgen hoe ver elke student staat en waar er eventueel nog moeilijkheden zitten. Daar kunnen we dan tijdens de volgende les op terugkomen als dat nodig is. Dit is voor ons een hulpmiddel om de lessen beter af te stemmen op jullie noden. De antwoorden worden uitdrukkelijk niet gebruikt om je te quoteren op de opdrachten! Er staan inderdaad wel punten op (zie de Sectie Evaluatie), maar het gaat er om dat je de reflectieformulieren op een ernstige manier invult. Je hebt dus het meeste belang bij het eerlijk beantwoorden van de vragen, in het bijzonder als je moeite had met sommige opdrachten.

## Evaluatie

De lessen Linux zijn een onderdeel van het opleidingsonderdeel Besturingssystemen. De precieze puntenverdeling van de verschillende onderdelen wordt gepubliceerd op Chamilo.

Het onderdeel Linux wordt vooral geëvalueerd aan de hand van een gequoteerde oefening op computer. Meer bepaald krijg je beschikking over een machine met een installatie van Fedora zonder grafische gebruikersomgeving en zonder netwerkverbinding, maar wel met alle nodige software geïnstalleerd, inclusief de man-pages. Dit systeem wordt al op voorhand ter beschikking gesteld in de vorm van een VirtualBox VM op <https://tinfbo2.hogent.be/pub/vm/testlinux.ova>. Zo kan je dit alvast vooraf leren kennen en uitproberen.

Het schriftelijk examen gaat vooral over het algemene deel van de cursus dat behandeld wordt in de hoorcolleges, maar er zullen wel enkele Linux-vragen op het examen verschijnen.
